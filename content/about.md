---
title: Cooperativa Il Pane e Le Rose
date: 2021-10-20T17:53:10+02:00
description: Cooperativa il Pane e le Rose, Alessandria. Chi siamo? Cosa facciamo?
image: ''

---

**Relazione attività Cooperativa Sociale Il Pane e Le Rose**

La Cooperativa Sociale Il Pane e Le Rose è nata nel 1987 dalla necessità della Comunità San Benedetto al Porto di implementare attività di tipo economico e commerciale per creare occupazione e occupabilità per le persone vulnerabili o svantaggiate.

Le attività principali della Cooperativa sono:

* La **ristorazione** attraverso la **trattoria marinara ‘A Lanterna** di Don Gallo a Genova e il natural bar **OrtoZeroCAFFÈ** ad Alessandria
* La gestione di **Second Life** e **U Strassé**, Eco Store di abbigliamento e accessori usati.
* Il **Laboratorio Re.Ri** (**Recupero e Riciclo**) per le attività di sgomberi, recupero e facchinaggio
* La conduzione di **attività agricole** e una filiera di coltivazione e lavorazione della **canapa**
* La gestione di una casa per ferie ampia e disponibile per molte persone a Ponzone, Acqui Terme, dove si ha la possibilità di svolgere attività utili per il territorio insieme al personale
* La gestione di **eventi pubblici**

La cooperativa ha preso parte all’organizzazione di varie attività artistico-culturali insieme all’Associazione San Benedetto. Da segnalare i molti **concerti** che hanno visto il passaggio di artisti come Gino Paoli, Blue Beaters, Tribà, Pitura Freska, Modena City Rambles, Moni Ovadia, Cavalli Marci, Subsonica, Fratelli di Solead, Africa Unite, Piero Pelù, Casa del Vento, Tupamaros, Roy Paci & Aretuska, Manu Chao, Caparezza, Bandabardò, Assalti Frontali, Mau Mau e tanti, ma davvero tanti, altri.

In queste attività si persegue sempre l’obiettivo dell’inserimento lavorativo di persone svantaggiate o vulnerabili e, là dove questo non sia immediatamente possibile, si sostiene l’abilità professionale promuovendo l’empowerment e lo sviluppo delle proprie capacità.

Nell’ambito specifico dell’assistenza sociale e della prestazione di servizi in materia di **violenza contro le donne**, **prostituzione**, **tratta**, **violenza e abusi sui minori**, la Cooperativa collabora con l’Associazione Comunità San Benedetto al Porto, in un’alleanza stabile e duratura che ha coinvolto, nel tempo, altri partner territoriali utili a raggiungere gli obiettivi sociali comuni.

In maniera coordinata e organizzata con il personale della Comunità San Benedetto collabora in **azioni di Unità di Strada notturna** con frequenza settimanale a sostegno delle persone lavoratrici del sesso nel Comune di Alessandria (attività completamente autofinanziata dai due enti e svolta sempre con personale volontario o sostenuto in autofinanziamento). La Cooperativa mette a disposizione un educatore e un autista, oltre al mezzo di trasporto di proprietà della Cooperativa.

Dal 2017 la Cooperativa Il Pane e Le Rose ha collaborato al progetto **L’Anello Forte- Rete antitratta del Piemonte e Val d'Aosta** attuato a livello territoriale e finalizzato ad assicurare, in via transitoria, ai soggetti destinatari, adeguate condizioni di alloggio, vitto e assistenza sanitaria e, successivamente, la prosecuzione dell’assistenza e dell’integrazione sociale a favore degli stranieri e dei cittadini di cui al comma 6 bis dell’art. 18 del decreto legislativo 25 luglio 1998, n. 286, alle vittime dei reati previsti dagli articoli 600 e 601 del codice penale, o che versano nelle ipotesi di cui al comma 1 del medesimo articolo 18 (art. 1, commi 1 e 3, del decreto del presidente del consiglio dei ministri 16 maggio 2016).

Ad Alessandria, la Cooperativa, in collaborazione con Associazione Comunità San Benedetto al Porto, collabora alla gestione di **Casa di Quartiere** realizzando la manutenzione, le pulizie e la disinfezione degli spazi, nonché la gestione dei magazzini di alimentari destinati alla distribuzione e di vestiti e oggetti destinati al riuso e al riciclo.

Nel 2020 ha realizzato, sempre in collaborazione con Associazione Comunità San Benedetto al Porto e con Lab 121, i lavori di ristrutturazione dell’**Aula Studio Porto Idee** e collaborato alla realizzazione dei primi eventi culturali realizzati dal gruppo di giovani che la gestisce.